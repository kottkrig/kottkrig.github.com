---
layout: post
title: "Tre viljor"
date: 2010-11-13 12:45:27 +0000
categories:
- blog
- android
- mobil
- iOS
- WinPhone
---

Det blir mer och mer uppenbart att de tre stora plattformstillverkarna (Apple, Microsoft och Google) kommer dra åt olika håll när det gäller utvecklingen av deras mobila operativsystem. Idag är de i sanningens namn rätt lika varandra (utseendet skiljer sig en del men förfarandet är detsamma) men jag har en känsla av att det inte kommer dröja länge innan de kommer dra åt olika håll. Man ser också tydliga tendenser på åt vilka håll det bär för de olika aktörerna. 

## iOS 
Apple har, sedan lanseringen av den första iPhonen, varit marknadsledande när det gäller touch-teknik. Än idag (4 år och 4 modeller senare) så finns det inte riktigt någon som klår dem på det området. Deras hårdvara och operativsystem lever i en symbios som få andra telefontillverkare har kommit i närheten av. I och med lanseringen av iPad så har de än en gång satt ribban för hur pekskärmar av lite större mått skall  kännas och hur ett mobilt operativsystem med dessa mått bör flyta.

## Windows Phone 
Microsoft kan tyckas komma rätt sent in i smart-phone-kriget och visst är det så. Hade det handlat om en mindre aktör så hade Microsofts bidrag till telefonmarknaden knappast höjt många ögonbryn. Det OS de släpper till konsumenter idag saknar många av de nödvändiga funktioner som återfinns i konkurrenternas diton.

De har dock ett ess i rockärmen. Ett ess av rang. Esset går under namnet Kinnect och är, i dess nuvarande form, ett tillbehör till deras spelkonsoll. Det här är, utan tvekan, Microsofts framtid. Tekniken kommer byggas in i allt från laptops till telefoner och man skall kunna sköta de flesta sysslor utan att ens behöva röra vid skärmen/musen.

## Android 
Googles operativsystem har fått utstå hård kritik för att det inte är annat än en efterapning av Apples iOS.  Den kritiken var måhända rätt relevant mot version 1.0 av Android men företaget har redan börjat särskilja sig från sin största konkurrent på mer än ett plan.

I framtiden för Android ligger röststyrning och kontextuell relevans. Målet för Google är att din telefon på förhand skall veta du vill göra när du plockar ut den ur fickan. 

Det kommer också bli mer och mer uppenbart (i takt med att komponenter och hårdvara går ned i pris) att Android kommer stjäla stora marknadsandelar i utvecklingsländer där Nokia dominerat länge. Inom ett par år så kommer många miljoner människors första internetupplevelse vara från en Androidtelefon.

### Slutsats ###

De olika operativsystemen kommer dra i vitt skilda riktningar och tilltala olika typer av människor med olika typer av behov. Vilket operativsystem som går "segrande" ur striden om konsumenterna återstår att se. Det allra bästa för oss konsumenter vore om de har ungefär lika stor andel allihopa. Först då kommer vi se innovation på riktigt.